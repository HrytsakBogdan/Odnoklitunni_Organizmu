# Odnoklitunni_Organizmu
Однокліти́нні органі́зми — позасистемна група організмів, тіло яких складається з однієї клітини.  Серед одноклітинних організмів є представники всіх трьох доменів: бактерій, архей та еукаріотів. Бактерії та археї здебільшого одноклітинні (за винятком деяких філаментарних ціанобактерій і актиноміцетів). Серед еукаріотів одноклітинними є більшість найпростіших, ряд грибів, багато водоростей. Проте на певних стадіях життя одноклітинні організми можуть формувати колонії.  Зазвичай одноклітинні організми є мікроскопічними. Проте деякі одноклітинні найпростіші видимі неозброєним оком (у рідкісних випадках сягаючи десятків сантиметрів), а деякі багатоклітинні організми мікроскопічні.  Вважається, що одноклітинними були перші живі організми Землі. Найбільш древніми з них вважаються бактерії і археї. Багатоклітинність з'являлася кілька разів незалежно.  Одноклітинні організми були відкриті Антоні ван Левенгуком.
